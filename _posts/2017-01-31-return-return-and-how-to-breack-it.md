---
title: return;return; and how to breack it
date: 2017-01-31 00:00:00 Z
description: или как num1 <> num2
layout: post
---

В последна седмица, из българската IT среда бушува тема, която надмина по популярност полуфиналът на Гришо и ни зареди с гавраджийски материал поне до 1 април (а някои и до 1 юни). Темата, която разбуни духовете на почти всички програмисти, все още кънти в ушите ни... двойно! Вече гордо можем да заявим пред българския хайлайф, че и ние си имаме скандална тема за обсъждане.

Ако все още не разбирате за какво говоря, нека внеса малко СВЕТЛИНа в тъмнината. От скоро, СофтУни - академия за софтуерно инжинерство, разшири учебната си дейност в няколко града, единият от който е и Сливен. Повечето материали и лекции се качват в Youtube и са достъпни за всички. Изключение не прави и видеото записано от януарската сесия на "Основи в Програмиранетo", на което млад преподавател и програмист, учи своите студенти на "Логически Изрази и Проверки". Дотук всичко звучи добре, докато не идва 58-103 минута, в която представите ви за програмиране биват преобърнати на 180 градуса:

<iframe width="560" height="315" src="https://www.youtube.com/embed/_ZwiMlyeQNU" frameborder="0" allowfullscreen></iframe>

Всичко е било лъжа и измама! Ако се чувствате като малко дете, на което тъкмо са разкрили, че дядо Коледа не съществува, не се притеснявайте. Не сте само вие. Нека се върнем на видеото отново (или както обичат да казват - return;return;). Ако не сте се развикали на монитора пред вас, искрено се възхищавам на нечовешкото ви търпение. Защото аз не се сдържах и повиках на екрана си, а той горкият не беше виновен.

За да не изглежда тази тема като поредния хейтърски пост и преди да бъда обвинен в накърняване на достойнство и нарочен за главен виновник за глобалното затопляне, ще се опитам да бъда максимално обективен и ще изкажа мнението си:

Подобни недоразумения не би трябвало да се случват с академии, които претендират, че са най-доброто място за софтуерно образование в България, защото това минава всички гранични граници (не се сдържах!). Подборът на персонал и най-вече на преподаватели трябва да бъде безпощаден към дори и минимално неподготвените кандидати. Защото репутация се гради с години, но се разрушава за минути. СофтУни в момента е най-точният пример за това. Дори и да се забрави, за което съм сигурен, че ще се случи, ще остане неприятния привкус на тежът маркетинг и непокрити очаквания.

В този ред на мисли, започвам да се запитвам каква ще е следващата стъпка на СофтУни и Наков. От чисто любопитство. Дали ще излязат с вдигнати глави и счупени мечове и ще кажат, че са направили грешка, или ще изчакат всичко да отшуми и ще продължат постару му. Последното е изпитано и работи безотказно. Първото е трудно, но достойно. В крайна сметка, всички правим грешки, дори и аз! Днес напрамер счупих проекта, по който работя. 450 счупени теста. Всичко това с един ред код. Гордост и срам в едно. Последващите действия са важни - поеми вината си,оправи кашата, която си създал и най-важното - не позволявай да правиш същата грешка отново.

И за да завърша темата с позитива, ще кажа, че въпреки всичките пречки, break-ве и double стандарти, все още си мисля, че СофтУни ще се поучи от грешката си и ще вземе правилните решения, за да се return;return-не по-силна от всякога.



